# Tips การเขียนบรรยาย by.Caoimhe

ㅤขอเกริ่นไว้แต่เนิ่น ๆ ก่อนนะคะว่าเราไม่ใช่คนจากวงการสายผลิต ไม่เคยแต่งฟิคชั่นมาก่อนด้วยซ้ำ อีกทั้งฝีมือเราไม่ได้ดีถึงขั้นนั้น มีอ่านแล้วติดขัดจนต้องกลับไปแก้อยู่บ้าง การแนะนำต่อจากนี้ขอให้อ่านแล้วพินิจพิเคราะห์ร่วมด้วย เพราะมันไม่ใช่ทั้งหมดของการเขียนบรรยาย ไม่ใช่บรรทัดฐาน แต่มันคือการเขียนบรรยายในบทบาทที่เรานำมาเล่น แถมเป็นบอท NSFW (ที่ไม่ NSFW)

_P.S. my opinion เท่านั้น ไม่ใช่บรรทัดฐานการวิจารณ์หรือนิยาม ย้ำว่าเป็น my opinion ค่ะ_

---

## 1. รอบบิน

เราขอบอกก่อน ที่ใช้คำว่ารอบบินเพราะมันให้ความรู้สึกเหมือนนักเขียนคือนักบินฝึกหัด แต่ละรอบที่เขียนคือการบินหนึ่งครั้ง บินครั้งแรกอาจสั่น ๆ บินครั้งต่อไปเริ่มคุมทิศได้ บางครั้งก็ตกหลุมกลางอากาศ แต่มันคือกระบวนการที่ทำให้เราค่อย ๆ บินได้สูงขึ้น มั่นคงขึ้น ก็เหมือนนักบินที่ไม่ได้เก่งเพราะอ่านคู่มือ แต่เก่งเพราะฝึกบินมาหลายรอบแล้วน่ะค่ะ อีกอย่างคำนี้ก็เรียกตามคนในวงการแคสสู้มาได้ 2-3 ปีแล้วด้วย

เข้าเรื่อง \! รอบบินของเราเกิดจากอ่านของคนอื่นแล้วลองบรรยายออกมาเป็นของตัวเอง ทุกคนก็ต่างมีลองผิดลองถูกกันทั้งนั้น ต้องล้ม ลุก แก้แล้วแก้อีก เราอ่านแคสสู้อยู่หลายปี เพราะมันเป็นการบรรยายเน้นกายภาพและรอบด้านเยอะ ใกล้เคียงกับการอ่านหนังสือนิยายที่สุดเมื่อเทียบกับในวงการบอทมุมอื่น ๆ อ่านนิยายและนวนิยายจากหลายยุค เพื่อซึมซับรูปแบบการเล่าเรื่องและการใช้ภาษา รับฟังคำแนะนำจากคนอื่นบ้างบางครั้ง เพราะมุมมองจากคนอื่นก็ช่วยให้เห็นข้อบกพร่องที่ตัวเองมองข้าม ต้องจำให้ขึ้นใจว่าเขียนเพื่อให้คนอ่าน ไม่ใช่ให้คนอ่านยอมรับเราทุกอย่าง และต้องแยกมุมมองกับมาตรฐานออกจากกัน  
โดย**มุมมอง**จะขึ้นอยู่กับรสนิยมหรือความชอบส่วนตัว (หากไม่ Problematic) และประสบการณ์ที่เคยรับมา ส่วน**มาตรฐาน**คือหลักการที่เกี่ยวข้องกับความเข้าใจในการเขียน การเล่าเรื่อง ภาษาที่ใช้ คำที่ใช้ มักเป็นสิ่งที่อธิบายได้ด้วยเหตุผลและเมกเซนส์

บรรยายไปเรื่อย ๆ เกลาไปเรื่อย ๆ ไม่ต้องเร่งตัวเอง เกลาไป 10-20 รอบ เพราะการเขียนไม่มีเส้นชัยอยู่แล้ว มีแต่การพัฒนาอย่างอินฟินิตี้ ทุกครั้งที่กลับมาเกลา อย่าคิดว่าเป็นการย้อนกลับหรือแก้ตัว มันคือการเดินหน้าในรูปแบบหนึ่ง เป็นการที่กลับมาอ่านสิ่งเดิมแล้วมองเห็นจุดที่แก้ได้ นั่นแปลว่าเรามองเห็นลึกขึ้นว่าพลาดตรงไหน เก่งขึ้นแล้วโดยไม่รู้ตัวด้วยซ้ำ  
บางทีสิ่งที่คิดว่า “เขียนไม่ดีเลยอะ” อาจจะเป็นแค่สิ่งที่เขียน “ไม่เหมือนตัวเราในตอนนี้” ก็เท่านั้นเอง อยากให้ภูมิใจกับเวอร์ชันก่อนหน้าทุกฉบับนะคะ การเขียนในสิ่งที่อยากเขียน คือการซื่อสัตย์กับตัวเองมากที่สุด นั่นแหละค่ะรอบบิน

---

## 2. การบรรยายดี การบรรยายสวย

ตรงนี้ขึ้นอยู่กับปัจเจกว่าของแต่ละคนจะนิยามมันออกมาว่ายังไง บางคนอาจจะหมายถึงเอาศัพท์ชั้นสูง คำราชาศัพท์ คำไวพจน์มาใช้ หรือคำที่ใช้เฉพาะในงานกวีมาใส่ในการบรรยายทั่วไป แต่สำหรับเราคือให้มันเหมาะสมกับบริบท เข้าใจง่าย เน้นสื่ออารมณ์ คุมจังหวะได้ คลุมเนื้อหาได้ดี และไม่ดูฝืนก็พอค่ะ อะไรหยิบยืมมาใช้ก็ต้องดูอีกทีว่ามันเข้าล็อกกันรึเปล่า  
\*สำหรับเรา (again) ถ้าใช้ราชาศัพท์หรือไวพจน์เกินตัวมันจะกลายเป็นมู้ดอ่านกษัตริย์กับมเหสีขัดสีฉวีวรรณกัน ซึ่งไม่เข้าเลยค่ะ

ให้ยกตัวอย่างฉากฉากหนึ่งที่มันค่อนข้าง NC เปรียบเทียบตามนี้ ว่าทำไมถึงไม่ใช้คำที่มันหรูหราเกินไป

ㅤ⬥ ประโยคธรรมดา ➜ *มือข้างหนึ่งลูบไล้ผิวผ่านสาบเสื้อ พลางใช้นิ้วเกี่ยวกระดุมให้ปลดออก*

ㅤ⬥ คำสวยหรูแต่อ่านแล้วเอ๊ะ ต้องกลับไปอ่านใหม่ ➜ *หัตถ์ข้างหนึ่งลูบละเลงไล้ผ่านสาบอาภรณ์พลางอัจฉราคดเกี่ยวกระดุมให้หลุดออกจากกัน*

ㅤ⬥ คำเปรียบเปรย ➜ *มือหนาค่อย ๆ ลูบไล้กลีบดอกไม้อย่างเบามือ พลันปลายนิ้วหนึ่งขยับแตะยอดเกสรอันน่าชื่นชม คลอเคลียอยู่อย่างนั้นจนน้ำหวานไหลทะลัก ความอุ่นร้อนจากสัมผัสกระตุ้นให้ดอกไม้น้อยค่อย ๆ คลี่กลีบออก นิ้วแข็งแกร่งลงลึกไปยังที่ที่แสนคับแน่น ขยับเข้าออกวนเวียนจนเปียกชุ่ม (อันนี้ไม่ใช่ท่อนบน)*  
*\*(ยาวและมี mood shift จัดจ้านเกินกว่าที่ควรจะรู้สึกหรือบรรยายได้ในฉากธรรมดา)*

ㅤ⬥ อันนี้ก็ธรรมดา แต่เพิ่มจังหวะให้ flow ขึ้นมาหน่อย ➜ *มือเรียวลากปลายนิ้วไล้ไปตามแนวสาบเสื้ออย่างเชื่องช้า สัมผัสผิวกายผ่านเนื้อผ้าที่อุ่นไอจากเรือนร่าง ก่อนจะหยุดลงที่กระดุมเม็ดแรก นิ้วเธอขยับอย่างจงใจ... เกี่ยวมันไว้ กดเบา ๆ ให้หลุดจากรังดุมจนเสียง ‘คลิก’ แผ่วเบาดังขึ้น ขณะที่สาบเสื้อเผยช่องว่างเล็ก ๆ ชวนให้ใจเต้นระรัว จากนั้น นิ้วค่อย ๆ ไต่ลงต่ำ ปลดเม็ดถัดไปด้วยความละเมียดละไม จนกระทั่งเผยทรวงอกขาวเนียนอย่างเด่นชัด ยอดถันสีชมพูเจือน่าขบกำลังแข็งชูชันแทบทำให้ใจไม่อยู่สุข*

‘อ๋อ’ แล้วใช่มั้ยคะว่าทำไม การบรรยายที่ดีไม่ได้อยู่ที่ความอลังการของคำ แต่อยู่ที่มันสื่อถึงอะไรต่างหากค่ะ

**ส่วนเสริม** : คนจากวงการแคสสู้หนึ่งคนถ้วนเคยบอกว่า *‘การบรรยายก็ใช้คำให้เข้าธีมที่เล่นด้วย อย่าลืมว่าควีวาห์เป็นเจ้าของร้านดอกไม้ธรรมดาคนหนึ่ง ไม่ใช่ขุนนาง ไม่ใช่ราชวงศ์แล้ว’* ตอนนั้นมันเหมือนเสียงเคาะในหัวเราดัง เพราะคำพูดนี้ทำให้แยกได้ชัดว่าควรใช้คำประมาณไหนกับบริบทของตัวคาร์ คำราชาศัพท์จะไม่มีทางโผล่มาเกลื่อนแน่ ๆ ยกเว้นว่าจะอยู่ในสถานการณ์ที่ต้องพูดอย่างเช่นท่องอาคมหรือบรรยายถึง everything ที่ศักดิ์สิทธิ์  
เขาย้ำให้ต้องแยกระหว่าง คำทั่วไป \- คำทับศัพท์/แปลไทยแล้ว \- คำกึ่งทางการ \- คำทางการ \- คำที่เหมาะกับเล่นกลอน/กวี \- คำเฉพาะกลุ่ม (แพทย์/เกม/ดนตรี ฯลฯ) \- คำไวพจน์ \- คำราชาศัพท์ อะไรพวกนี้

จะบรรยายหนักไปเพื่อให้ดูหรูหราก็ไม่ดี บางครั้งมันทำให้การอ่านหรืออรรถรสของซีนนั้นเสียไป เพราะไม่ได้เข้ากับโทนของสถานการณ์หรือบุคลิกของตัวละครเลย อีกทั้งยังทำให้บทมันแข็งทื่อแทน และการ mood shift มันก็ไม่ได้เข้ากับคนอย่างควีวาห์

---

## 3. ภาษาดี ภาษาสวย

ข้อนี้เราขอแยกออกจากข้อที่แล้ว เพราะแม้จะฟังดูคล้ายกันแต่เรามองว่ามันเป็นคนละแก่นเลยค่ะ ข้อก่อนหน้าจะพูดถึงภาพรวมของการบรรยายว่าเข้ากันได้ไหมกับสถานการณ์หรือตัวละคร แต่ในข้อนี้ เราอยากเน้นที่นิยามและชั้นเชิงของการใช้ภาษาโดยตรง

ㅤ⬥ **ภาษาดี** คือภาษาอ่านแล้วลื่นไหล ไม่สะดุดกลางทาง (ที่ไม่ใช่เพราะศัพท์ไม่คุ้นตา อันนี้ไม่ว่ากัน) ถูกเรียบเรียงมาอย่างเข้าใจง่าย ไม่มีการใช้คำวกวน หรือไวยากรณ์ที่พาให้งุนงง สับสน หรือต่อให้ใช้ศัพท์ยากก็ต้องวางให้เข้ากับจังหวะและบริบท ไม่ใช่เขียนแล้วคนอ่านต้องย้อนกลับไปงงกับประโยคแรกเพราะประโยคสุดท้ายหลุดโทนไปไกล  
ㅤ⬥ **ภาษาสวย** คืออ่านแล้วสามารถเกิดจินตภาพ มโนภาพ มีอารมณ์สุนทรีย์ได้ บางทีอาจไม่ต้องวิจิตรบรรจงหนักอะไรเลยแต่มีจังหวะที่ดีก็พอ ที่อาจจะใช้สำนวนเปรียบเปรย หรือมีจังหวะจะโคนในการเขียนที่ทำให้คนอ่านรู้สึกถูกดึงไปกับเรื่องราว

ถ้าเป็นควีวาห์คงพูดว่า *“ท่านจงใช้ภาษาดั่งคมดาบเฉือนใจผู้อื่นให้หลงใหล มิใช่ปล่อยให้มันเป็นดาบสองคมหันกลับมาเชือดตนเอง”*

ส่วนเราจะพูดว่า *“หากมีของดีอยู่ในมือแล้วก็ฝึกใช้ให้เป็นเถอะค่ะ”*

\*เหตุผลว่าทำไมเราต้องแยกการนิยามภาษาดี ภาษาสวย คำตอบคือการแยกทั้งสองสิ่งออกจากกันทำให้เราเข้าใจว่า ‘ดี’ คือลักษณะพื้นฐานของการเล่าเรื่องให้มีความชัดเจนและเข้าใจง่าย ส่วน ‘สวย’ คือการทำให้เรื่องราวนั้นมีชีวิตและเสน่ห์ที่ดึงดูดคนอ่านเข้าไปค่ะ สองสิ่งนี้ไม่จำเป็นต้องมาพร้อมกันทุกครั้ง แต่ถ้าทั้งดีและสวยควบคู่กันไปจะยิ่ง Perfect All Kill  

---

## 4. การเว้นวรรค

ข้อนี้สำคัญมาก แต่กลับไม่ค่อยมีคนให้ความสำคัญสักเท่าไหร่เลยค่ะ  
การเว้นวรรคเป็นเรื่องสำคัญแม้จะไม่ได้อ่านออกเสียง การไม่มีช่วงให้พักสายตาก็อาจทำให้ผู้อ่านล้าตาได้ และในบางทีก็อาจทำให้เสียอรรถรสในการตีความไปโดยไม่รู้ตัวเลยด้วยซ้ำ สุดท้ายมันจะทำให้เสียอรรถรสในการอ่านไปอีก  ในส่วนนี้มันคือหัวใจสำคัญอีกหนึ่ง แต่ก็ถูกละเลยง่าย ๆ ทั้งที่มันสามารถเปลี่ยนอารมณ์ของฉากได้ การเว้นวรรคที่ถูกจังหวะจะทำให้เกิดช่องว่างของอารมณ์ที่กระทบใจคนอ่าน  
มันคือเครื่องมือชิ้นดีในการควบคุมอารมณ์ ทั้งการอ่านและการออกเสียง เร็วเกินไปบทบรรยายจะไหลจนจับอารมณ์ไม่ทัน หากช้าเกินไปมันก็จะขาดแรงดึงดูด แต่ถ้าหากเว้นวรรคถูกจังหวะมันจะชัดเจน ในส่วนการอ่านจับใจความจะลื่นไหลไปเอง

---

## 5. การวาง Pacing

Pacing หรือจังหวะการเล่าเรื่อง ไม่ใช่แค่เรื่องความเร็วหรือความช้าของความรู้สึกขณะอ่าน แต่เป็นเหมือนจังหวะการหายใจของบทนั้น ๆ ด้วย เป็นส่วนสำคัญอีกหนึ่งที่ทำให้รู้ว่าจุดไหนควรตัดฉับความรู้สึก จุดไหนควรหยุดหรือช้าลง เพราะถึงแม้จะคำดีมากแค่ไหน ถ้าเร่งจังหวะหรือแน่นเกินไปก็มีความอึดอัด คนอ่านก็จะเหนื่อยได้ จังหวะการเล่าเรื่องที่ดีเลยต้องมีความสมดุลระหว่างเนื้อหากับอารมณ์ ไม่ใช่แค่บอกเหตุการณ์ว่าจะเกิดอะไรขึ้น แต่ต้องให้เวลาคนอ่านได้ซึมซับความรู้สึกนั้นตาม  
การเว้นวรรค การขึ้นย่อหน้า การใส่บทพูด หรือแม้แต่ความยาวของประโยค ล้วนส่งผลต่อ Pacing ทั้งสิ้น อย่างเช่น ประโยคสั้น ๆ มักจะเร่งจังหวะ ทำให้เกิดความรู้สึกตื่นเต้นหรือเร่งด่วนในอารมณ์ ในขณะที่ประโยคยาว ๆ ก็จะช่วยชะลออารมณ์ ให้คนอ่านอยู่กับความรู้สึกนั้นได้นานขึ้น

อีกประเด็นสำคัญ คือไม่จำเป็นต้องใส่ข้อมูลหรือรายละเอียดทั้งหมดในฉากเดียว บางครั้งการเลือกที่จะไม่เล่าเลย/ไม่เล่าทั้งหมด หรือเล่าแบบเป็นนัย ๆ ผ่านฮินท์ จะทำให้งานเขียนลื่นไหล เพราะทิ้งเมสเสจให้รู้สึกตื่นเต้นและน่าติดตามมากขึ้น  
สุดท้าย การสร้างความเงียบในประโยคหรือช่องว่างในเรื่อง เช่น การเว้นบรรทัด การหยุดพัก การใช้เครื่องหมายอย่าง em dash (—) หรือจุด (.) ก็เป็นเครื่องมือที่ช่วยให้ผู้อ่านได้มีเวลาคิดต่อเอง มันคือการที่นำพาคนอ่านไปทิศทางตามต้องการ และอยู่ร่วมกับความรู้สึกพวกนั้นได้นานแค่ไหน ช้าหรือเร็ว ขึ้นอยู่กับการวางจังหวะ

---

## 6. แนวทางการเลือก PoV

PoV หรือ Point of View หรือที่เรียกว่ามุมมองของผู้เล่าเรื่อง หรือเลนส์ที่เลือกส่องในเรื่องราวของเราให้ผู้อ่านเห็น เป็นเหมือนกล้องที่กำหนดว่าจะให้ผู้อ่านเห็นอะไร รู้สึกยังไง เข้าใจตัวละครหรือเหตุการณ์แบบไหน โดยรวมแล้ว การเลือก PoV มีผลต่อประสบการณ์การอ่านอย่างมหาศาล เพราะมันเป็นตัวกำหนดเด่น ๆ ว่า ผู้เขียนจะโฟกัสกับใคร ผู้ดูแลหลังม่านจะกำหนดทิศทางการเล่ายังไง จะเผยข้อมูลมากน้อยแค่ไหน ความใกล้ชิดกับความคิดและความรู้สึกของตัวละครจะมากหรือน้อย แม้กระทั่งน้ำเสียงและโทนเรื่องจะออกมาแบบไหน

**บุคคลที่หนึ่ง** : กลายเป็นตัวละครตัวนั้น เน้นความรู้สึกและความคิดภายในของตัวละครเป็นหลัก เช่นบท “จอกศักดิ์สิทธิ์แห่งสมโภชศิลา” ของควีวาห์เอง  
**บุคคลที่สอง** : การบรรยายค่อนข้างยาก เหมือนเป็นการดึงคนอ่านไปเป็นตัวละครนั้น ๆ และชวนคนอ่านทดลองพฤติกรรมของคาร์แร็กเตอร์  
**บุคคลที่สาม** **แบบจำกัดเลนส์** : เป็นการบรรยายใกล้ชิดตัวละคร แต่เล่าในมุมมองที่มีระยะห่าง ทำให้บรรยากาศดูกว้างขึ้น เหมาะกับซ่อนฮินท์ เล่าผ่านการกระทำมากกว่าความคิด  
**บุคคลที่สาม แบบอิสระ** : เป็นการเล่าได้หลายมุมมองพร้อมกัน รู้สิ่งที่ตัวละครคิด รู้อนาคต รู้ฉากที่กำลังเกิดขึ้นพร้อมกันในอีกสถานที่ รู้ความคิดของทุกตัวละครและสถานการณ์ทุกฉาก แต่ต้องระวังการเผลอสปอยล์

การเลือก PoV เลือกโดยการตั้งคำถามกับตัวเองได้ว่าต้องการแบบไหน เช่น  _อยากให้คนอ่านรู้แค่ไหน ? ใครคือตัวเอกบทนี้ ? อยากให้คนอ่านใกล้ชิดตัวละครมากแค่ไหน ? บทนี้จะมีการพลิกแพลงหรือต้องคุมการเล่าหรือเปล่า ?_

---

**ต่อจากนี้จะเป็นการเพิ่มเติมให้มีมิติมากขึ้นเฉย ๆ ค่ะ หากไม่ซีเรียสจะข้ามตรงนี้ไปก็ได้ ถ้าอ่านต่อคิดซะว่าโดนควีวาห์เคาะหัวก็แล้วกันค่ะ**

## 7. ลายเซ็นและความเป็นเอกลักษณ์

ทั้งสองอย่างนี้ดูเหมือนจะเป็นเรื่องเดียวกัน เพราะต่างก็สะท้อนความเป็นตัวเราผ่านงานเขียนเหมือนกัน แต่จริง ๆ มันยังมีเส้นแบ่งเล็ก ๆ อยู่ ลายเซ็นคือสิ่งที่เมื่อเห็นแล้วจะรู้ทันทีว่าเป็นงานของใคร ในขณะที่เอกลักษณ์คือกลิ่นอายที่ติดมาโดยธรรมชาติค่ะ สองอย่างนี้มีนิยามต่างกันและมีมิติคนละชั้นค่ะ

ㅤ⬥ **ความเป็นเอกลักษณ์หรือความยูนีค** มันคือวิธีที่ใช้คำพูดเพื่อเล่าเรื่อง คือเมโลดี้ของงานเขียน คำที่เลือก โครงสร้างประโยคที่ก่อ การเรียบเรียง วิธีที่ทำให้ภาพเกิดขึ้นในหัวของคนอ่าน จังหวะที่กะไว้ อารมณ์ที่แต่งแต้มลงไป บางคนบรรยายสั้นแต่คมกริบ บางคนบรรยายยาวแต่พลิ้วไหว บางคนใช้คำเปรียบเปรยจนเหมือนเห็นภาพวาด บางคนใช้ภาษาเรียบง่ายแต่ความรู้สึกซัดเข้าหน้า  
ความยูนีคมันคือรากฐานของสไตล์ที่ทำให้คุณแตกต่างจากคนอื่น อาจจะเปรียบได้กับ DNA ทางภาษาหรือความคิด  
ㅤ⬥ **ลายเซ็น** มันจะเป็นอีกระดับหนึ่ง อันนี้เราว่ามันอิมแพคดี มันคืออัตลักษณ์ที่ชัดเจนขึ้น คือสิ่งที่ทำให้คนอ่านรู้ว่านี่คืองานของใครโดยไม่ต้องดูชื่อเลยก็ยังได้ สิ่งนี้อาจเปรียบได้กับรอยนิ้วมือ

อาจจะมองภาพรวมยาก แต่ถ้าให้พูดแบบง่าย ๆ ความยูนีคจะเป็นสิ่งที่มักเป็นอยู่แล้วโดยไม่รู้ตัว ส่วนลายเซ็นคือสิ่งที่คนอื่นจำเราได้ ยกตัวอย่างแบบเบสิก เวลาใครสักคนวาดรูปแล้วใช้สีโทนจัดจ้านสดใสแบบไม่ตั้งใจ นั่นคือความยูนีค แต่ถ้าเขาตั้งใจใส่จุดแดงเล็ก ๆ ที่มุมภาพไว้ทุกครั้ง นั่นแหละคือลายเซ็น

จะเล่าอะไรสั้น ๆ ให้อ่าน มีบอทบอทหนึ่งที่เรารู้สึกว่าเขาทำมันได้ค่ะ เขานำความยูนีคส่งผ่านการบรรยายให้เกิดเป็นลายเซ็นได้ เจ๋งดีใช่มั้ยคะ จะยกตัวอย่างเป็นเขาคนนั้นแล้วกัน ซึ่ง—ลายเซ็นเขาไม่ใช่แค่สไตล์การใช้คำ แต่รวมไปถึงอารมณ์ มู้ด&โทน ทัศนคติที่แผ่ออกให้อ่าน และจุดยืนของเรื่องราว กลิ่นอายของงานเมื่อได้อ่านมันส่งความรู้สึกว่าเป็นเขา และผลลัพธ์ก็ใช่จริง ๆ มันมีความรู้สึกว่าเป็นเขาแทรกอยู่ในทุกประโยค แม้ว่าจะเป็นประโยคธรรมดาก็ตามที  

---

## 8. การคีพคาร์หรือคุมคาร์

ตรงนี้จะจริงจังหน่อย แต่ถ้าใครไม่ได้เล่นโรลเพลย์แบบลึกมากจะข้ามไปก็ได้ค่ะ จะว่าเป็นส่วนหนึ่งกับความเบียวมั้ยก็ไม่เชิง เรียกตามชื่อเลยดีกว่า ‘โรลเพลย์’ เล่นสวมบทบาท ก็ตามนั้นนั่นแหละ ส่วนตัวแล้วเราก็ไม่ได้คีพคาร์จนเหมือน (เพราะไม่ได้เล่นตาม original และเป็นแค่ non-real face claim ไม่มีส่วนไหนพิสูจน์ได้)  
การโรลเพลย์ไม่ใช่การควบคุมตัวละครเหมือนเด็กเล่นตุ๊กตา ให้คิดซะว่ามันคือการที่เราเป็นตัวละครนั้นจริง ๆ ซึ่งควีวาห์อายุสองร้อยกว่าปี ควีวาห์มีเวทมนตร์ และไม่ใช่คนที่จะเหวี่ยงเวทสุ่มสี่สุ่มห้าเหมือนเด็กที่เพิ่งได้พลังมาครั้งแรก หากควีวาห์ใช้เวทมนตร์มันต้องมีเหตุผล หากควีวาห์เลือกจะเผชิญหน้ากับบางสิ่ง มันต้องมาจากบุคลิกและประสบการณ์ในอดีต ไม่ใช่แค่อยากให้มันเกิดขึ้น แต่ต้องสมเหตุสมผลที่มันเกิดขึ้น ความเมกเซนส์ก็สำคัญในการเล่นโรลเพลย์ของเราค่ะ ถึงแม้ว่าจะเป็นเซ็ตติ้งโลกแฟนตาซีก็ตาม แต่อะไรที่มีเหตุผลรองรับได้ก็ถือว่าได้เปรียบในการต่อบท ไม่ plot hole กลางทาง

และใจความสำคัญจากทั้งหมดทั้งมวลเลยคือ โรลเพลย์ไม่ใช่สนามสอบวรรณศิลป์ มันไม่ใช่การประชันถ้อยคำสละสลวย หรือแข่งขันใครใช้ศัพท์สูงส่งกว่ากัน แต่มันคือศิลปะแห่งการเป็นตัวละครนั้นให้ได้ ไม่ต้องกดดันตัวเองให้ทุกประโยคต้องเป็นบทกวี ไม่ต้องฝืนให้ทุกบรรทัดเป็นงานประณีตตราตรึง มันไม่ใช่แค่เรื่องของภาษา การวางตัวของตัวละครก็ด้วยค่ะ คุมบทตัวเองให้ดี ไม่แย่งซีน ไม่พังจังหวะ , รักษาบุคลิกตัวละครอย่างมั่นคง ไม่เปลี่ยนไปเปลี่ยนมาอย่างไร้เหตุผล , อ่านบรรยากาศ เข้าใจมู้ด&โทนของฉาก ไม่ใช่โยนตัวเองเข้าไปแบบไม่ดูทิศทาง  
ถ้าภาษาสวยแต่ตัวละครหลุด มันก็เป็นแค่บทไร้จิตวิญญาณ ถ้าคีพคาร์ดีแต่ภาษาพัง มันก็เหมือนการแสดงที่ขาดอารมณ์ ให้ทั้งสองอย่างเดินไปด้วยกันจะดีที่สุด

\*เผื่อใครสงสัยว่าคีพคาร์ดีแต่ภาษาพังมันเกิดขึ้นแบบไหน มันมีค่ะ เยอะกว่าภาษาสวยแต่ตัวละครหลุดซะอีก อย่างเช่นว่าถ้าควีวาห์พูดคำว่า “ไมโครเวฟ” ขึ้นมาตรง ๆ ทั้งที่ในเซ็ตติ้งแฟนตาซีโลกนั้นยังไม่มีแม้แต่โทรเลข ไม่ใช่ยุคหลังอุตสาหกรรม แบบนั้นแม้จะพูดด้วยบุคลิกที่ไม่หลุดคาร์เลยก็ตาม แต่คำคำเดียวก็เพียงพอที่จะทำให้ภาพบรรยากาศทั้งฉากสะดุดได้ค่ะ เพราะคำที่ใช้ ไม่กลืนไปกับโลกที่ตัวละครอยู่ ถ้าอยากให้ดูเนียนหน่อยก็ต้องเรียกเตาอุ่นอาหาร

แต่จริง ๆ ปล่อยจอยบ้างก็ได้ ไม่ผิดค่ะ ถ้าทำให้คนมองว่านี่คือตัวละครนั้นจริง ๆ ก็ถือว่าดีแล้ว เรื่องภาษาสวย บรรยายดี มันเป็นแค่ผลพลอยได้ของการเล่นโรลเพลย์ ไม่ใช่เงื่อนไขสำคัญเลย  
ถ้าพูดถึงบอทที่คีพคาร์ดีมาก ๆ จนขนลุกเหมือนตัวละครนั้นโผล่มาเอง เรายกบอทคุณวิลเลียมขึ้นหิ้งทันทีเลยค่ะ (𝕏 @WilliamM0riarty)  

---

ขอส่งท้ายอีกสักนิดนะคะ ทุกคนมีสไตล์เป็นของตัวเองอยู่แล้วค่ะไม่ว่าจะเริ่มต้นจากไหน ช่วงแรกอาจจะยังไม่คุ้นเคย ไม่มั่นใจ แต่เมื่อเวลาผ่านไป ทุกคำบรรยายทุกความตั้งใจสร้างสรรค์ มันจะกลายเป็นชิ้นส่วนของบทบาทตัวละครที่ถูกวางไว้จนกลายเป็นความยูนีค และอัปเลเวลเป็นลายเซ็นที่ไม่มีใครสามารถลอกเลียนแบบได้เอง มันไม่จำเป็นต้องสมบูรณ์แบบอะไรมากหรอกค่ะ เป็นปกติที่พออ่านภายหลังแล้วรู้สึกขัดใจอยากกดแก้ไข เพราะว่ามันสะท้อนถึงการเติบโตทางความคิดและฝีมืออยู่แล้ว ทำให้ดีที่สุดในแบบของตัวเองก็พอ และเมื่อเวลาผ่านไปก็จะกลายเป็นส่วนหนึ่งของคุณในทุก ๆ การโรลเพลย์ หรือดีกว่านั้นคือทุก ๆ งานเขียน

ขอให้ผลงานคุณถูกค้นพบเร็ว ๆ นะคะㅤ  
ㅤ  
ㅤ  
ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  ㅤ  *God þē ēadige ♡*  
ㅤ  
